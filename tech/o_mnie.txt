 <p>
            Na początku zachwycałem się widokiem z okna. Miałem wówczas kilka
            lat - trzy albo cztery - sam już nie wiem, bo pamięć odziedziczyłem
            dobrą, lecz króką. Już wtedy jednak wiedziałem, że w przyszłości
            zostanę śmieciarzem. Dopiero będąc dorosłym zorientowałem się, że
            jest to dość niesprawiedliwe określenie, bo śmieciarzami jesteśmy my
            (czyli ci, od których te śmieci pochodzą), a jeżdżący tymi wielkimi
            pojazdami panowie ze śmieceniem nie mają - przynajmniej w teorii -
            zbyt wiele wspólnego. Niemniej jednak taki był mój plan. Co środę
            podziwiałem pracowników oczyszczania miasta, czy jak ich tam zwał,
            wyprowadzających wielki pojemnik z odpadami, by wepchnąć je zaraz
            potem w czeluści ogromnej maszyny. Wybór może nie najlepszy, ale
            mogłem trafić gorzej. Do dziś jestem losowi wdzięczny za to, że nie
            trafił mi się dom bez kanalizacji, bo przy odrobinie szczęścia
            zostałbym kierowcą tzw. szambo-jeta / szambo-nurka (niepotrzebne
            skreślić). Z drugiej strony znałem też "normalnych" ludzi, którzy
            kąpali się dokładnie raz w tygodniu i tą samą wodą z wanny
            spłukiwali potem przez bite siedem dni porcelankę w swojej świątyni
            dumania.
          </p>